# Upadek Ikara
Karnie dźwiga brzemię wół  
Szumne drzewa rosną w górę  
Szumne rzeki płyną w dół  
Tłustą ziemią oracz kroczy  
Płytki w niej odciska ślad  
Całym światem jego oczu  
Ociężały wołu zad  
Odurzone nieba skalą  
Morze marszczy się beztrosko  
Z migotliwą tańczy falą  
Białe piórko z kroplą wosku  
  
Wodzi kręty szlak wędrowca  
Wąwozami w cieniu wzgórz  
Wodzi pasterz bierne owce  
Pod nożyce i pod nóż  
W płynnym świetle oddalenia  
Drży niepewny siebie cel  
Miasto blasku, port wytchnienia  
Szmaragd, błękit, róż i biel  
Odurzone nieba skalą  
Morze marszczy się beztrosko  
Z migotliwą tańczy falą  
Białe piórko z kroplą wosku  
  
Mrówczy ruch na wantach statku  
W słońce godzi masztu grot  
Nie rozmyśla o upadku  
Kto na rychły liczy wzlot  
Lśnienie płaszczyzn nie zna granic  
Dla bezliku dróg i miejsc  
Nie zagląda w głąb otchłani  
Kogo żagiel niesie w rejs  
Odurzone nieba skalą  
Morze marszczy się beztrosko  
Z migotliwą tańczy falą  
Białe piórko z kroplą wosku  
  
Śpiewa pasterz, beczy owca  
Klaszczą żagle, stęka wół  
Fala dźwiga tors żaglowca  
Drzewa - w górę, rzeki - w dół  
Nad urwiskiem gnie się gałąź  
Znieruchomiał na niej ptak:  
Ptasim wzrokiem objął całość  
Lecz - nie pojął jej i tak  
Porażone nieba skalą  
Morze cierpnie gęsią skórką...  
Z migotliwą znika falą  
Z kroplą wosku martwe piórko  

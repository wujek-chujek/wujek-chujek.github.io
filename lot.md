# Lot Ikara

Ostrzegał mnie ojciec, gdy skrzydła majstrował,  
Przed lotem na własny rachunek.  
Lecz cel mój - świst myśli - zagłuszył te słowa  
I ścięgna naciągnął, jak strunę.  
Więc w górę! - Nad głowy, nad stropy, nad ziemię!  
W poszumie stroszących się piór!  
Najwyższą świątynię zamyka sklepienie,  
A ja - nad sklepieniem! Wskroś chmur!  

Wołają - ślepota! Wołają, że pycha!  
A ja ramionami w dół niebo odpycham  
I chwytam w źrenice ogromy oddali,  
Gdzie wszystko jest małe i wszyscy są mali!  
Ich rozgwar pochłania  
Fanfara cisz -  
Im - lecieć w otchłanie,  
Mnie - wzwyż!  

Ich miasto - płat kory w labirynt poryty,  
Co - martwy - od pnia się odkruszył.  
Ich państwo - garść wysp dryfujących w błękity,  
Istnienie ich - trucht karaluszy.  
Chmur karki pokorne rozpędzam rozpędem,  
Gdzieś za mną wiatr wyje jak pies;  
Nie pytam o drogę, dróg szukać nie będę -  
Ja sam jestem drogą za kres!  

Wołali - ślepota! Wołali, że pycha!  
A ja ramionami w dół niebo odpycham,  
Strop światła rozbijam i jestem za kresem,  
Pomiędzy bogami! Nad nimi już lecę,  
Rwę skrzydła piorunem  
Fanfarę cisz -  
I kosmos w dół runął!  
Ja - wzwyż!  

Skrzydlaty i nagi, wśród światła okruszyn,  
W igrzyska wpatruję się boże;  
Ich uczty i walki - jak trucht karaluszy,  
Ich Parnas - labirynt na korze...  
Nie widzą mnie, krążąc wokoło jak słońca,  
-Mgławicą nieludzkich lic -  
Aż któryś mnie żarem niechcący potrąca  
I zrzuca bezwiednie - w nic.  

Na ciemnym tle nieba wypalam ślad jasny,  
Mój ślad - już ostatni, przelotny, lecz własny  
I spadam kometą, chwilowym płomieniem  
Być może spełniając tym czyjeś marzenie  
I lecę wśród cisz -  
Ja - żar - drążę ziąb  
I wszystko mknie wzwyż,  
A ja - w głąb.  

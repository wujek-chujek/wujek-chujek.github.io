# XXV  
  
   
Jako cząsteczka wszechświata myśląca,   
Szukam w nim celu i o celu myślę -   
Bo ten się wiąże z mym pojęciem ściśle,  
Tak jak odczucie światła lub gorąca.  
  
Znam tylko bowiem jedną z form tysiąca   
Natury, w moim odbitej umyśle;  
Sądzę ją z tego, co mi sama przyśle  
I czym o władze mi dane potrąca.  
  
Natura twórcza, wieczna, bezcelowa  
Nie da się zmieścić w naszych pojęć ramie -   
Więc wiecznym prawom, co w swym łonie chowa,  
  
I konieczności, co nas wszystkich łamie,  
Ludzkiej dążności narzucamy znamię,  
Na ludzki język tłumacząc jej słowa.  

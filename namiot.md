# Jedwabny namiot  
  
Ona jest jak jedwabny namiot na równinie,  
W letnie południe, kiedy wiatr ciepłym przelotem  
Osuszył rosę, kiedy naprężenie linek  
Słabnie i podmuch lekko kołysze namiotem,  
A wysmukły maszt z cedru, jego pion najdłuższy  
(Centralny filar, lecz i szpic mierzący w niebo:  
Jest w tym jakaś symbolika pewności duszy)  
Stoi tak, jakby mógł nie zawdzięczać niczego  
Tym czy innym wiązaniom — raczej luźne więzi  
Łączą go tysięcznymi jedwabnymi nićmi  
Miłości i uwagi ze wszystkim, co więzi  
Obwód Ziemi — i tylko mu powiew kapryśny,  
Który w letnim powietrzu tkaninę napina,  
O tym, że więzi są więzami, przypomina.  

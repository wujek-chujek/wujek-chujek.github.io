# Ogłoszenie w kosmos

W całym Kosmosie swą obecność  
Oddam za ziemię niebezpieczną.  

Odstąpię ziemię z jej bogactwem  
Za myśli jasne, choć niełatwe.  

Myśli wymienię, bo nienowe,  
Na niezużyte jeszcze słowa.  

Przeznaczę słów gatunek pierwszy  
Na nieomylność moich wierszy.  

Odstąpię wierszy doskonałość  
Za jedno ocalone ciało,  

Za ocaloną duszę w ciele...  
Ale to wszystko tak niewiele...  

#Landszaft z kroplą krwi
Za oknem jest łąka, jak dżungla obfita  
Źdźbeł, liści i łodyg w labirynt poryta  
Przez niezmordowane dżdżownice.  
Za łąką - jezioro, w jeziorze dzieciaki  
Pluskają się co dzień bez celu, dla draki,  
By drżeć mieli o co rodzice.  
  
Jezioro się kończy łagodnym wzniesieniem,  
Na którym się pasą pod wieczór jelenie  
I kosiarz się zmierzchem zachłyśnie.  
Wzniesieniem przesuwa się brzytwa liliowa  
I kroplą po ostrzu jej spływa krwi owal,  
Gdy przetnie już słońce - jak wiśnię.  
  
Psy milkną, dzieciaki przestają rozrabiać,  
W szuwarach histeria panoszy się żabia  
I tryton w akwarium zamiera...  
I ty - nagle cicha - nie spuszczasz mnie z oka,  
W bezruchu twych ramion jest prośba głęboka,  
Bym blisko był - tutaj i teraz.  
  
To noc tylko - mówię - nie pierwsza... - przerywasz,  
Na usta dłoń kładziesz, kapłanka żarliwa,  
Bym w złą czegoś nie rzekł godzinę.  
Objęta - w przeczutą wsłuchujesz się grozę,  
Za ścianą świat miota się w telewizorze  
Na własną się łaszcząc padlinę.  
  
Za oknem nic nie ma, nic nie ma, nic nie ma!  
Więc trzymam się ciebie rękami obiema,  
By wiedzieć, że chociaż ty jesteś.  
I toczy nas noc po przepaściach ciemności,  
Splecionych jak węże w znak nieskończoności,  
Swych skór ogłuszone szelestem.  
  
Podwójne nam tętno godziny odmierza,  
Leżymy pośrodku rybiego pęcherza  
I ciemne unosi nas morze.  
Nie od nas zależy, co z nami się stanie,  
Więc ujrzeć próbuję na drżącej membranie  
Zmierzch, łąkę i dzieci w jeziorze.  
  
Za błoną się wiją płomieni jelita,  
Krtań ognia zmiażdżone dżdżownice połyka,  
Aż przestrzeń od żaru drga.  
I pęka nasz pęcherz, jak mydlana bańka...  
Leżymy bezbronni na dłoni poranka  
Nie w mocy, by cieszyć się z dnia.  
